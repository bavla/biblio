# Pomen za razvoj znanosti oziroma stroke

S pospešenim prehodom v odprto znanost se potencirajo problemi, ki smo jih zaznali ob prehodu iz klasičnih, papirnih publikacij v elektronske. Število publikacij na leto še vedno raste eksponentno, oziroma je na točki, ko se eksponentna rast prevesi v logistično. Zato je obvladovanje številnih publikacij brez sodobnih bibliometrijskih oziroma informetrijskih pristopov praktično nemogoče. Po drugi strani se med raziskovalnimi publikacijami, njihovimi avtorji, recenzanti, uredniki, založniki, itd. pojavlja sorazmerno velik delež takih, ki uporabljajo neetične prakse za dosego svojih ciljev.  Odprta znanost širi mrežo permanentno shranjenih publikacij še na repozitorije uporabljenih metod in metodologij ter na hranjenje vhodnih in izhodnih podatkov. Z odprtostjo celotnega postopka raziskave se poskuša po eni strain doseči reprodukibilnost z raziskavo pridobljenih rezultatov in s tem validacijo raziskave. Po drugi strain pa se s ponovno uporabljivostjo metode pospešujejo nadaljnje raziskav na izbranem področju.

Pomen tega projekta za razvoj znanosti je neposreden, saj sta oba glavna cilja projekta - podpora in analiza odprte znanosti - ključnega pomena za uspeh uvajanja odprte znanosti v domačo in mednarodno raziskovalno sfero. 

Bibliografska baza OpenAlex se po obsegu lahko kosa z največjimi bibliografskimi bazami v svetu. Neposreden dostop do baze OpenAlex omogoča njeno nadgradnjo z odprtokodnimi višjestopenjskimi bibliografskimi storitvami. S tem se bo sčasoma vzpostavil sistem, ki bo omogočal javnemu sektorju in raziskovalcem kvaliteten servis, primerljiv s plačljivimi servisi privatnih ponudnikov.  Zaradi odprtosti pa je ranljiv na zlonamerne napade in vgradnjo nepreverjenih, lahko tudi neresničnih podatkov. Zato je nujna programska podpora, ki nenehno preverja konsistentnost in resničnost podatkov zapisanih v bazi. Pri razvoju in nadgradnji baze OpenAlex bodo rezultati tega projekta v veliko podporo in imajo zanjo velik pomen.

Znano je, da se povsod, kjer prihaja do odločitev na podlagi rangiranja, lahko pojavijo anomalije in odprta znanost ni nobena izjema. To najbolje pojasnjuje Goodhartov zakon. Del našega projekta je namenjen tako teoretičnim osnovam kakor tudi praktičnim aplikacijam Goodhartovega zakona  odprti znanosti. Naša prizadevanja, da bi osveščali deležnike o škodljivosti ignoriranja Goodhartovega zakona ima velik pomen za razvoj odprte znanosti.

Pomemben aspekt našega projekta je tudi pridobivanje povratnih informacij.V ta namen bomo izvedli ankete s katerimi bomo pridobili informacije, kako v praksi poteka prehod v odprto znanost. Tudi s tem bo mogoče izvesti pri vpeljavi odprte znanosti potrebne korekcije. Zato tudi ankete dajejo našemu projekti izjemen pomen za razvoj znanosti.




